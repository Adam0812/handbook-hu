# Az adatbevitel alapelvei

1. Gondosan készítse elő az adatbevitelt! Mielőtt egy tárgy adatait beviszi a rendszerbe, győződjön meg arról, hogy a következő adatok és információk rendelkezésre állnak-e:
   1. a tárgy alapadatai \[Leltári szám, A tárgy típusa, A tárgy megnevezése, Leírás\]
   2. a tárgy képi ábrázolása \[fájlnév: leltári számot tartalmazó egységes fájlkonverzió, ékezetek és speciális karakterek nélkül; fájlformátum: JPG, felbontás: hosszabbik oldal min. 800, max. 2000 pixel; fájl méret: min. 500 KB max. 2 MB\]
   3. a tárgy gyűjteményi hovatartozása
      Retrospektív adatbevitel esetén a leltárkönyvi adatok ellenőrzését, a hibás adatok javítását, kiegészítését is célszerű elvégezni annak érdekében, hogy a leltárkönyvi és elektronikus nyilvántartási adatok megegyezzenek, hibás adatok ne kerüljenek feltöltésre, és a tárgyakról tudható információk naprakész módon álljanak rendelkezésre.

2. Adatbevitelnél ügyeljen a nyelvhelyességre, az elgépelési hibák és felesleges szóközök, valamint a rövidítések mellőzésére!
   A rendszer zavartalan és hatékony működéséhez alapvető fontosságú az adatok helyessége és közérthetősége.
3. Kevés adatbevitel, sok adatkapcsolat
   A digitális nyilvántartás egyik legfőbb előnye, hogy egy adatot csak egyszer kell bevinni, de azt megfelelő adatkapcsolatok hozzárendelése után sokrétűen, többféle módon lehet felhasználni. A visszakeresés elősegítése és pontosabbá tétele érdekében célszerű a tárgyakhoz eseményeket és kulcsszavakat is hozzárendelni.

4. Olyan adatokat kapcsoljon a tárgyakhoz, amelyeket az adatbázis már tartalmaz!
   Annak érdekében, hogy a bevitt adatok minél egységesebbek legyenek fontos, hogy a hasonló tárgyak megnevezése, az azonos személyek, időpontok, földrajzi nevek meghatározása mindig azonos módon és következetesen történjen. Ezért a MúzeumDigitár rendszer adatbevitel közben több mező kitöltése esetén is javaslati listát jelenít meg, amiről kiválasztható a kívánt meghatározás. Új adatok felvétele esetén kérjük, hogy az adatok duplikálásának elkerülése végett mindig ellenőrizze, hogy nem-e szerepel már valamilyen formában az éppen felvételre kerülő adat a javaslati listán!

5. Ismeretlen, hiányzó adat esetén az adatmezőt hagyja üresen!
   A kötelezően kitöltendő alapadatokon kívül minden más adat kitöltése opcionális, ezért nincs szükség a hiányt, bizonytalanságot kifejező megjegyzések, speciális karakterek rögzítésére, amelyek a rendszer
működését zavarják.

6. A tárgyak törlését alaposan fontolja meg!
   Az adatbázisba feltöltött tárgyak bármikor szerkeszthetőek, kiegészíthetőek és weben közzétehetőek. Fontos tudni, hogy a tárgy közzététel után különböző webes kereső rendszerek számára érzékelhetővé válik, és a felhasználók az adott link segítségével a tárgyakat be is köthetik a saját oldalukra. Lehetőség van egy tárgy -- és ezzel az összes a tárgyhoz kapcsolódó adat, kép, stb. -- rendszerből történő végleges törlésére is. Ebben az esetben azonban elvesznek a tárgyhoz kapcsolódó felhasználói linkek, külső utalások is.

7. Bizonytalan az adatbevitel módjában?
   Az adatmezők után található információs ikonra kattintva elolvashatja az adott mező kitöltési útmutatóját, illetve képek és dokumentumok feltöltésénél a felugró ablakban olvashat információkat a feltöltés kritériumairól.

------------------------------------------------------------------------

Minden további probléma, felmerülő kérdés esetén kérjük, keresse a MúzeumDigitár munkatársait!

